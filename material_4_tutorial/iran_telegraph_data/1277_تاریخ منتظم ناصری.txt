محمد ابراهیم خان سرتیپ اول افواج خمسه به لقب مظفرالدوله سرافراز شد. نواب کیومرث میرزا حکمران کرمان ملقب به عمیدالدوله گردید. بنایی و تعمیرات کلیه از وجوه دولت در اماکن مشرفۀ کربلای معلی به توسط جناب شیخ عبدالحسین مجتهد شد. میرزا غفار خان صدیق الملک نایب اول وزارت خارجه به منصب وزیرمختاری و ایلچی مخصوص مامور اقامت سن پطرزبورغ گردیده به یک قبضه شمشیر مرصع و خلعت همایون نایل گشت و میرزا جواد خان ولد مشارالیه مامور رسیدگی امور تجاری دول خارجه که محول به صدیق الملک بود شد. جناب میرزا محمد حسین دبیرالملک به یک قطعه نشان تمثال همایون مکلل الماس مفتخر گردید. یحیی خان آجودان مخصوص که از اسلامبول مراجعت نموده از جانب اعلیحضرت سلطان عثمانی نشان از درجۀ اول مجیدیه برای شاهزادگان و امنای این دولت علیه ابلاغ نمود. نواب اعتضاد السلطنه وزیر علوم در ازای خدمت کشیدن سیم تلگراف الی تبریز به اعطای یک ثوب خرقه زری تن پوش مبارک و یک قبضه قمۀ مرصع مفتخر گردید. علی قلی خان رئیس کل تلگرافخانۀ ممالک محروسه و نایب دوم وزیر علوم به نشان و حمایل سرهنگی از درجه اول و خلعت همایون سرافراز شد. والد مؤلف ضیاء الملک حکمران عربستان و لرستان به اعطای یک قطعه نشان و یک رشته حمایل امیرتومانی و یک ثوب کلچه ترمۀ تن پوش مباهی گردید. روز هشتم رمضان وقت غروب آفتاب از برج حوت به حمل تحویل نمود. حضرت اشرف امجد شاهنشاه زاده والا سلطان مسعود میرزا را به لقب یمین الدوله ملقب و به حکمرانی ایالت مازندران و استرآباد منصوب فرمودند. عین الملک خوانسار به یک قطعه نشان تمثال همایون مفتخر گردید. میرزا زکی رشتی به منصب مستوفی گری دیوان اعلی و وزارت خمسه سرافراز شد. دوستعلی خان معیرالممالک به یک قطعه نشان تمثال همایون قرین مفاخرت آمد. میرزا ابوالقاسم معین الملک به منصب لشکرنویسباشیگری برقرار گردید. محض منع و رفع سیل از دارالخلافه طهران مقرر شد در بالای شهر سدی ببندند که مانع سیل باشد. میرزا مصطفی خان افشار به وزارت مازندران و استرآباد برقرار گردید. 