خدایگانا دربال گراندوک قسطنطنین به جناب مسیو تولستوی وزیر پست و تلغراف ملاقات کرده مشارالیه فصلی در باب دو فقره آتیه صحبت کرد و از بنده خواهش نمود که مراتب را به استحضار اولیای دولت علیه برساند. 
اولاً مذکور داشت که به جهت تسهیل عمل و به ملاحظۀ اینکه عمله جات تلگرافخانۀ ما به اصول و قواعد شما و عمله جات تلغرافخانۀ شما به اصول و قواعد ما بصیرت تمام به هم رسانند من از نواب والا اعتضادالسلطنه خواهش کرده بودم که رمز تلغراف سرحد جلفا را یکی بکنیم. یعنی دفتر تلغرافخانۀ ما هم به آنجا حمل و نقل شود که الان محل مزبور به جهت دفتر تلغراف شما معین است. 
نواب معزی الیه در اول خواهش مرا قبول فرموده بود. گویا متعذر شده اند که همان محل به جهت دفترخانه مرغوب نیست، باید خانۀ دیگر ساخت. چون منظر من اطلاعاتی است که عمله جات طرفین از اصول یکدیگر حاصل نمایند، لهذا مرغوبی و نامرغوبی محل را پاپی نیستیم. خواهش دارم اذن داده شود که دفترخانۀ ما هم در همانجا باشد که بالفعل دفترخانۀ تلغرافخانۀ ایران آنجا است. بعد که خانۀ دیگر ساخته شد، این را تغییر دادن و هر دو خانه را آنجا حمل و نقل کردن کار آسان است. و می گفت اگر نواب معزی الیه همچو صحبتی در حق من بکنند، من هم من بعد در هر باب از قبول خواست های ایشان مضایقه ندارم. و به مناسبت ذکر این فقره زیاد اظهار امتنان از مراقبت نواب والا در نظم عمل تلغراف کرد. و گفت از وقتی که نواب والا به مقام تنظیم عمل مزبور بر آمده اند، الحق زیاد امر تلغراف پیشرفت کرده است. 
فقرۀ ثانی این بود که اولیای دولت قاهرۀ ایران قیمت تلغراف را زیاد گران کرده اند و تلغراف با آن قیمت چنان کار نمی کند. و می گفت در این فقره حق به جانب اولیای دولت علیه است زیرا که چندان مدتی نیست که تلغراف در ایران بنا شده. مادامی که درست پشت و روی کار ملاحظه نشده، اگر کسی تلکیف کند که قیمت تلغراف را کم بکنید بیشتر منفعت بر می دارید. این تکلیف در باری نظر قدری غریب می نماید، چنانچه ما هم تا دو سال پیش همین حالت را داشتیم. لیکن همین که چند سال گذشت و از عمل تلغراف اطلاع کامل حاصل شد، خواهند دانست که اظهارات من اقرب به صواب بوده. چنانچه بیشتر قرار ما با دول خارجه بهر تلغراف 24 فرانک بود، حالا 12 فرانک شده. آخر سال حساب کردیم دیدیم به صدسی بیشتر مداخل شده است. به این معنی که اگر سابقاً صد منات مداخل داشت و در این اواخر که قیمت را کم کرده ایم مداخل صد و سی شده. و همچنین در داخلۀ روسیه حالا مدتی می شود که قیمت آن تنزل کرده. از آن وقت به بعد در بعضی جاها به صد و سی و در بعضی جاهای دیگر به صد صد آورده است. یعنی اگر پیشتر سالی صد منات تلغراف کار می کرد، حالا در بعضی جاها صد و سی منات و صد و چهل منات و در بعضی جاهای دیگر دویست منات می آورد. دیگر منفعت بالاتر از این چه می شود؟ 
اگر اولیای دولت علیه هم قیمت تلغراف را قدری تنزل بدهند آن وقت بیشتر راغب و طالب مخابره تلغرافی شده، مکاتبات خودشان را به توسط تلغراف خواهند نمود. در این صورت اولیای دولت علیه آخر سال خواهند دید که مبلغی بیشتر از سنۀ ماضیه عملکرد تلغراف شده است. 
ما هم این تجربیات را از تلغرافخانه های دول اخذ کرده و معمول داشته ایم که الان منافع استعمال این تجربیات را مشاهده می کنیم. و چون این بنده را متعهد کرد که مراتب را به عرض اولیای دولت علیه برساند، لهذا جسارت کرده عرض نمود. زیاده چه جسارت شود؟ مورخه شهر رجب المرجب 1283. 

