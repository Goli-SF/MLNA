تلگراف در ایران از سال 1273 ق. مورد توجه واقع شد. البته این فن آوری تنها بر اثر تشخیص ضرورت آن از طرف دولت ایران انجام نشد. چه، عوامل خارجی نیز در این امر نقش اساسی داشتند. لرد کرزن در این باره می نویسد: «... هنگام طغیان معروف هند، ضرورت ارتباط تلگرافی مستقیم با هندوستان شدیداً و به وجه روزافزون در انگلستان محسوس افتاد. در آن موقع بین ارسال و دریافت یک پیام تقریباً سه ماه طول می کشید ...». برای دولت انگلیس، احساس خطر از جانب هندوستان، بار دیگر موقعیت جغرافیایی ایران را به لحاظ ارتباطات برجسته ساخت. در واقع اگر ایران بین راه انگلستان و هند واقع نشده بود، بدون شک می بایست دیر زمانی در انتظار فن تلگراف - همانند سایر فنون - بماند. 
مرآت البلدان و تاریخ منتظم ناصری اولین بار در گزارشی از وقایع سال 1274 ق. به نمونۀ تلگراف از عمارت سلطنتی شهر تا باغ لاله زار به مراقبت مسیو کرشش اتریشی اشاره می کنند. نامبرده در زمان صدارت میرزا آقاخان نوری، مأمور تهیه و ساختن تلگراف شد و اقدام به آموختن الفبای مورس به شاگردان در دارالفنون نمود. 
در سال 1279 ق. نخستین قرارداد تلگرافی ایران و انگلیس بسته شد. طبق این قرارداد کشیدن سیم با دستور صاحب منصبان انگلیسی بوده لیکن سیم کشی مختص دولت ایران انجام شده و عمال دولت ایران نیز باید آن را اداره می کردند. فقط انگلیسی ها اجازه داشتند تلگراف های خود را با نرخ معین مخابره نمایند. به این ترتیب انگلیسی ها با پرداخت های منظم بعدی راه را برای گرفتن امتیازات بیشتر هموار نمودند. تا آخر سال 1280 ق. یک رشته سیم از راه مدیترانه به «خانقین، کرمانشاه و همدان، تهران، اصفهان، شیراز و بندر بوشهر» امتداد یافت و از آنجا به سیم تحت البحری کراچی متصل گردید. علاوه بر این خطوط که از عثمانی و ایران می گذشت، افتتاح سومین خط ایران و اروپا در سال 1280 ق./ 1864 م. و اتصال سیم های ایران و روسیه در مرز قفقاز از اهمیت بسیاری برخوردار بود. در واقع این خط برای رفع اختلاف در تقویم و زبان و ممانعت از آشفتگی در تاریخ ارسال و وصول تلگرام بین ایران و اروپا به وجود آمد. لرد کرزن در کتاب خود تاریخ ایجاد این خط را سال 1866 م. می نویسد. که به طور کامل تحت نظارت انگلیسی ها و در اصل برای رتق و فتق امور انجام شد. 
بر اساس اسنادی که در آرشیو سازمان اسناد ملی ایران موجود است، در سال 1284 ق. / 1868 م. ادارۀ زیمنس و برادران در آلمان از دولت ایران امتیاز خطی را گرفت که اندن را از راه آلمان و روسیه مستقیماً به تهران وصل کند و منحصر به مخابرات هند باشد. این قرارداد که به نام «کمپانی هند و اروپ» موسوم بود ناظر به احداث دو رشته سیم، متعلق به دولت انگلیس بوده و طبق برخی از مفاد آن دولت ایران از حقوق ترانزیتی سیم «جلفا-بوشهر» صرف نظر نموده و در مقابل سالی دوازده هزار تومان دریافت نماید. همچنین دربارۀ تغییرات نرخ تلگراف ها بدون اطلاع و موافقت دولت انگلیس و کنفرانس های بین المللی اقدامی نکند. بر اساس اطلاعات اسنادی روند اضافه شدن شرایط جدید و تمدید قراردادهای تلگرافی ایران و کمپانی هند و اروپ، در سالهای بعد همچنان رو به رشد داشته است. 
آنچه در این مرحله حائز اهمیت می نماید، کیفیت ایجاد تلگراف به عنوان یک فن آوری خارجی است. در رویۀ استعماری آن تحمیل شرایط نابرابر قراردادها را نمی توان نادیده انگاشت. لیکن توجه به فایده و کارکرد تلگراف، بهره مندی از این فن آوری را چند سویه می کند. این فایده در درجۀ اول به انگلیسی ها می رسید. در واقع آنها با سرعت بخشیدن به ساخت تلگرافخانه ها در ایران و فرستادن مأمورین، نفوذ خود را بیش از پیش توسعه دادند. پس از انگلیسی ها، روس ها در این استفاده تقدم یافتند و چون در سال 1280 ق. تلگراف به مرز قفقاز رسید جمعاً شش یا هفت قرارداد دیگر در این زمینه با ایران بستند که تا ظهور حکومت کمونیستی در روسیه نافذ بود. پس از آنها عثمانی از فواید تلگراف ایران بهره مند شد و به همراه قراردادهای انگلیس و روسیه، عثمانی نیز به علت همجواری با خاک ایران در آن قراردادها شریک و ذی نفع گردید. در نهایت دولت ایران نیز در بهره مندی از این فن بی بهره نبود. مهمترین استفادۀ دولت، گرفتن اخبار روزانه از شهرستان ها در کمترین زمان ممکن بود. همین امر برای رؤسای تلگراف امتیازی ایجاد کرده و در مقابل مردم نیز با تحصن جستن در تلگرافخانه ها و یا ارسال تلگرام به مرکز، از این خصیصه برای تظلم خواهی و دیگر درخواست های خود استفاده می کردند. اما به قول لرد کرزن «... قبل از هر چیز تلگراف، ایران را با اروپا ارتباط داد و در نتیجه این کشور را عضوی از جامعۀ جهانی ساخت ...». به این ترتیب ایران با تأسیسات، پیشرفت ها، عادات و میزان کار و عمل اروپایی آشنایی یافت. و بالاخره در سال 1285 ق. یعنی یازده سال پس از ایجاد تلگراف در کشور، ایران وارد اتحادیۀ بین المللی تلگراف شد. 
در سال 1291 ق. ادارۀ مستقل تلگراف در ایران تأسیس شد و علی قلی خان مخبر الدوله رئیس ادارۀ تلگراف به وزارت تلگراف ارتقای مقام یافت. مهمترین کاری که در زمان وی انجام شد، ایجاد خط تلگرافی تهران به مشهد از راه سمنان و شاهرود و سبزوار است. دولت انگلیس که با کشیده شدن خط خراسان از لحاظ ارتباط با هندوستان آسوده خاطر شده بود، در صدد بر آمد خط خراسان را زیر نظر داشته باشد. به همین خاطر در سال 1303 ق. ادارۀ خط مزبور را از دولت ایران اجاره کرد. در پایان این سال هفت خط تلگرافی در آذربایجان، گیلان، خراسان، مازندران، کرمان، فارس و خوزستان برقرار گردید که قسمت اعظم آنها زیر نظر دولت انگلیس و کمپانی های خارجی، بر طبق قرارداد به اتمام رسید. به همین ترتیب در سالهای 1319 و 1323 و 1331 ق. و همچنین در خلال جنگ اول جهانی انگلیسی ها موفق به عقد قراردادهای تلگرافی دیگری شدند و ضمناً قراردادهای قبلی را تحکیم و تمدید نمودند. 