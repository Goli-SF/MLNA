قربان خاک پای جواهر آسای اقدس همایونت شوم. دستخط مبارک را که به افتخار این چاکر فدوی شرف صدور یافته مقرر شده بود در باب استحضار دادن از شرایط تلغراف به سفارت روس با امین الدوله و مشیرالدوله گفتگو نماید، خود زیارت و مفاخرت حاصل نموده داد معزی الیهما هم زیارت کردند. مشیرالدوله اطلاع دادن از شروط تلغراف را به وزیر مختار روس تجویز ننمود و دلیلش این است که کیفیت را وزیر مختار به دولت خود می نویسد. و از آنجا که به توسط ایلچی انگلیس اولیای دولت انگلیس اطلاع حاصل می نمایند و این معنی باعث رنجش و دلخوری آنها از دولت علیه می شود و می گویند که دوستی و خصوصیت شما باطناً با دولت روس بیشتر از دولت انگلیس است و در اموری که فیمابین شما و ما دائر است رجوع به صوابدید دولت روس می نمایید. و اگر این کار صورت پذیر نشود خواهند گفت: دولت روس نگذاشت شما اقدام نمایید. و اگر وزیر مختار اصرار در فهمیدن شروط نماید به او گفته شود که رسماً بنویسید. و این فدوی به خاک پای مبارک عرض نماید اگر امر و مقرر فرمودند اطلاع داده شود و الا باید گفت که دولت انگلیس چنین تکلیفی به دولت ایران کرد و هنوز به جایی منتهی نشده است. بعد از آنکه کار گذشت و تلغراف کشیده شد، شما هم خواهید دید. 
ولی امین الدوله را اعتقاد بر این است که این امر چیزی نیست که پوشیده بماند و وزیرمختار روس اطلاع حاصل کرده است که دولت انگلیس خیال وضع سیم تلغراف در خاک دولت علیه دارد. اگر این عمل بر خلاف میل آن دولت بوده باشد، همینقدر اطلاع از برای القای شبهه به اولیای دولت علیه و تلاش کردن در موقوفی آن کافی است. در مخفی داشتن شروط مقرره فایده متصور نخواهد بود و کاری نیست که بروز ننماید. و بلکه باید به همه کس که صاحب تجربه و اطلاع بوده باشد گفت و حسن و قبح کار را درست فهمید و از روی بصیرت اقدام کرد. چه عیب دارد که وزیر مختار روس از تفصیل امور اطلاع حاصل نماید و اگر در خیرخواهی چیزی به نظرش بیاید بگوید؟ دولت انگلیس چه حق دارد به این جهت از اولیای دولت علیه برنجد؟ وانگهی دولت ایران دولتی است مستقل در هر کاری که صلاح و صرفه برای خود مشاهده بکند، اقدام می نماید. به این تصورات چرا باید استقلال خود را متزلزل ساخت و میل و عدم میل دولت روس و انگلیس را مأخذ کار خود قرار داد؟ امثال این امور در میان جمیع دول دائر می شود به هیچ وجه پوشیده و پنهان نمی دارند و در روزنامه ها چاپ می سازند. 
از جانب وزیر مختار هم مجدداً اظهاری نشده است. گویا به ملاحظۀ اینکه دیدند دفع الوقت و اعتذار می شود، علی العجاله سکوت کردند. 
برای اطلاع خاطر خطیر انور اقدس همایونی جسارت به عرض مراتب نمود. الامر الاقدس الاعی مطاع. جمادی الاول 1278. 