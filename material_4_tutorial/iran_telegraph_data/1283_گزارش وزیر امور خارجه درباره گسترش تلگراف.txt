قربان خاک پای جواهرآسای اقدس همایونت شوم. جواب یکی از کاغذهای شارژدافر روس را در باب کشیدن سیم تلغراف بر حسب اجازت همایون نوشته ارسال خاکپای مبارک نمود که اگر از ملاحظه و امضای دستخط همایون بگذرد، از آن قرار جواب نوشته شود. در عین حال مأخذ نواب اعتضاد السلطنه همان خواهد بود که وزرا مشخص نموده اند و به امضای دستخط مبارک رسیده است. 
فقرات کاغذ دیگر شارژدافر را حسب الامر بیرون نویس کرده فرستاد از عرض پیشگاه اقدس می گذرد، به هر طور که امر و مقرر فرمودند از آن قرار جواب نوشته خواهد شد. 
در ضمن قرارداد تلغرافی که مبادله شده همین قدر مقرر است که چهار نفر ایرانی را دولت ایران مواجب بدهد در تلغرافخانه های قفقاز به صوابدید رئیس تلغراف روس خدمت بکنند و چهار نفر روس را دولت روس مواجب بدهد به صوابدید رئیس تلغراف ایران در ایران خدمت کنند. کرایۀ خانه چندان وجه قابلی در تبریز نخواهد بود. روزی یک تومان مخارج میکانیکچی هم منحصر به ایامی است که او مشغول وارسی امتداد سیم است. اگر دو ماه بکشد به شصت تومان و اگر چهار ماه طول داشته باشد بالمضاعف خواهد شد. اینها را دوستانه توقع کرده است. به هر طور که حکم همایون شرف صدور یابد، مختارند. 
در باب مخارج شارژدافر لندن که مقرر فرموده اند به نظر مبارک زیاد آمده است، اگر مقرر می فرمایند نصف دوارده هزار تومان ناصرالملک در حق شارژدافر برقرار شود که شش هزار تومان باشد، هزار هم از آنچه عرض شده بود کمتر. باز به هرچه مقرر فرمایند، معمول خواهد شد. 
فدوی فهرستی در دست گرفته که مشتمل بر تمامی مخارج مختصۀ مأمورین و اجزای خارجه است، به ملاحظۀ همایون می رسد. 
امیدوار است این غلام فدوی تجویز نکرده باشد که مال دیوان به جای بیهوده صرف شود. به نمک همایون مردم و کارکنان سابق مداخلات بی معنی کرده اند. این چاکر فدوی به جز ملاحظۀ صرفۀ دولت خیالی نداشته، این مسأله در ضمن آن حساب در نظر همایون خوب واضح خواهد شد. ذیقعده 1283. الامر الاقدس الاعلی مطاع. مهر. سعید الانصاری. 

